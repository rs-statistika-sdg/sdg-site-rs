---
title: О нама
language: cir
permalink: cir/about/
layout: page
---

На Самиту одрживог развоја, одржаном од 25. до 27. септембра 2015. године у Њујорку, државе чланицe Уједињених нација усвојиле су Програм одрживог развоја до 2030. године, који представља општи позив на дјеловање и склапање партнерстава како би се рјешавали глобални изазови, окончало сиромаштво, заштитила планета и свакоме обезбиједило да ужива мир и просперитет. Програм дефинише пет подручја од кључне важности за одрживи развој човјечанства и планете (људи, планета, просперитет, мир, партнерство) и спроводи се путем 17 циљева одрживог развоја (SDG – Sustanable Development Goals) и 169 потциљева.

Области дјеловања у оквиру Програма одрживог развоја до 2030. године су сиромаштво и неједнакост, безбједност снабдијевања храном, квалитет живота и благостање за све, здравље, образовање, одржива потрошња и производња, запосленост, раст, инфраструктура, одрживо управљање природним ресурсима, климатске промјене, родна равноправност, прилагодљиви, укључиви и одрживи градови и насеља, као и приступ правосуђу, те ефикасне и одговорне институције.

О постизању циљева извјештава се путем индикатора одрживог развоја који представљају алат за мјерење и праћење промјена у економији, друштву и животној средини. Статистичка комисија Уједињених нација основала је Међуагенцијску и експертску групу за СДГ индикаторе (IAEG-SDG), састављену од држава чланица, укључујући и регионалне и међународне агенције као посматраче. IAEG-SDG је развила глобални оквир индикатора на 48. сједници Статистичке комисије Уједињених нација одржаној у марту 2017. године. Како би се поједноставила примјена глобалног оквира индикатора, IAEG-SDG је класификовала све индикаторе на три нивоа на основу степена методолошког развоја и доступности података на глобалном нивоу. 

Развојем оквира референтних индикатора за праћење циљева одрживог развоја у контексту Европске уније управља Евростат. Листа индикатора ЕУ СДГ одобрена је од стране Европског статистичког система у мају 2017. године. Листа садржи 100 индикатора, структурисаних у оквиру 17 циљева одрживог развоја и покрива друштвене, економске, еколошке и институционалне димензије одрживости. Сваки циљ приказан је кроз пет до шест показатеља који одражавају његов општи циљ.
Ова веб-страница служи за дисеминацију података СДГ индикатора за Републику Српску. Уз подршку Економске комисије Уједињених нација за Европу (УНЕЦЕ), страницу одржава Републички завод за статистику.