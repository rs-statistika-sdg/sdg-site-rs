---
title: O nama
language: lat
permalink: lat/about/
layout: page
---

Na Samitu održivog razvoja, održanom od 25. do 27. septembra 2015. godine u Njujorku, države članice Ujedinjenih nacija usvojile su Program održivog razvoja do 2030. godine, koji predstavlja opšti poziv na djelovanje i sklapanje partnerstava kako bi se rješavali globalni izazovi, okončalo siromaštvo, zaštitila planeta i svakome obezbijedilo da uživa mir i prosperitet. Program definiše pet područja od ključne važnosti za održivi razvoj čovječanstva i planete (ljudi, planeta, prosperitet, mir, partnerstvo) i sprovodi se putem 17 ciljeva održivog razvoja (SDG – Sustanable Development Goals) i 169 potciljeva.
 
Oblasti djelovanja u okviru Programa održivog razvoja do 2030. godine su siromaštvo i nejednakost, bezbjednost snabdijevanja hranom, kvalitet života i blagostanje za sve, zdravlje, obrazovanje, održiva potrošnja i proizvodnja, zaposlenost, rast, infrastruktura, održivo upravljanje prirodnim resursima, klimatske promjene, rodna ravnopravnost, prilagodljivi, uključivi i održivi gradovi i naselja, kao i pristup pravosuđu, te efikasne i odgovorne institucije.

O postizanju ciljeva izvještava se putem indikatora održivog razvoja koji predstavljaju alat za mjerenje i praćenje promjena u ekonomiji, društvu i životnoj sredini. Statistička komisija Ujedinjenih nacija osnovala je Međuagencijsku i ekspertsku grupu za SDG indikatore (IAEG-SDG), sastavljenu od država članica, uključujući i regionalne i međunarodne agencije kao posmatrače. IAEG-SDG je razvila globalni okvir indikatora na 48. sjednici Statističke komisije Ujedinjenih nacija održanoj u martu 2017. godine. Kako bi se pojednostavila primjena globalnog okvira indikatora, IAEG-SDG je klasifikovala sve indikatore na tri nivoa na osnovu stepena metodološkog razvoja i dostupnosti podataka na globalnom nivou. 
Razvojem okvira referentnih indikatora za praćenje ciljeva održivog razvoja u kontekstu Evropske unije upravlja Evrostat. Lista indikatora EU SDG odobrena je od strane Evropskog statističkog sistema u maju 2017. godine. Lista sadrži 100 indikatora, strukturisanih u okviru 17 ciljeva održivog razvoja i pokriva društvene, ekonomske, ekološke i institucionalne dimenzije održivosti. Svaki cilj prikazan je kroz pet do šest pokazatelja koji odražavaju njegov opšti cilj.
 
Ova veb-stranica služi za diseminaciju podataka SDG indikatora za Republiku Srpsku. Uz podršku Ekonomske komisije Ujedinjenih nacija za Evropu (UNECE), stranicu održava Republički zavod za statistiku.